<!DOCTYPE html>
<html lang="ca">

<head>
	<meta charset="UTF-8">
	<meta http-equiv="X-UA-Compatible" content="IE=edge">
	<meta name="viewport" content="width=device-width, initial-scale=1.0">
	<title>Document</title>
	<link rel="preconnect" href="https://fonts.googleapis.com">
	<link rel="preconnect" href="https://fonts.gstatic.com" crossorigin>
	<link href="https://fonts.googleapis.com/css2?family=Open+Sans:wght@300&family=Oswald&display=swap" rel="stylesheet">
	<link rel="stylesheet" href="../estils/estils.css">
</head>

<body>
	<h2>Digitalització</h2>
	<h3>Senyals analògics i digitals</h3>
	<p>
		La majoria de fenòmens que podem mesurar en la natura es manifesten de manera analògica.
		Un exemple el tenim en la temperatura; al llarg del dia la temperatura no varia d'una manera instantània sinó que ho fa
		d’una manera progressiva. Per a passar de 20ºC a 25ºC hem de passar per tots els infinits valors que hi ha entre
		estes dues temperatures. Passa el mateix amb la velocitat, el temps, la pressió, etc.
	</p>
	<p>
		Es diu que un senyal és continu quan no passa en cap moment d'un valor a un altre saltant-se els valores intermedis.
		Un senyal analògic és un senyal que varia d'una manera contínua al llarg del temps.
	</p>
	<p>
		Es diu que un senyal és discontinu si pot passar d'un valor a un altre sense passar pels valors intermedis.
		Un senyal digital és un senyal que varia d'una manera discontinua al llarg del temps i que només pot prendre certs valors.
	</p>

	<figure>
		<img src="imatges/Senyal_analogic_digital.png" />
	</figure>

	<h3>Procés de gravació i reproducció d’àudio analògic</h3>
	<p>
		Abans de centrar-nos en els senyals digitals, resulta instructiu fer un poc d’història i saber com es feien les coses
		abans de l’època digital actual. En concret, estudiarem com era el procés de gravació i reproducció d’àudio analògic per
		a ampliar-lo després al digital.
	</p>
	<p>
		La següent figura mostra, d’esquerra a dreta, una cinta de vídeo, una casset d’àudio, una bobina de cinta magnètica
		i l’esquema del mecanisme intern d’una cinta..
	</p>
	<figure>
		<img src="imatges/Estructura_basica_cinta.svg" />
	</figure>
	<p>
		La bobina es coneix com a magnètica perquè està recoberta per una pel·lícula de material magnetitzable.
		El mecanisme intern de dins de la carcassa permet que la cinta s’enrotlle per un costat mestre es desenrotlle
		per l’altre i, en el seu recorregut, es fa passar pel capçal de gravació/reproducció.
	</p>
	<h4>Gravació sobre cinta magnètica</h4>
	<p>
		El procés de gravació d’àudio seguix els següents passos:
	</p>
	<ol>
		<li>
			Quan parlem, les cordes vocals fan vibrar les molècules d’aire que les envolten.
			Estes molècules, al seu torn, fan que les molècules del seu voltant vibren també.
			Esta vibració es propaga de molècula a molècula fent que el so viatge fins arribar al micròfon.
		</li>
		<li>
			A l’igual que en la oïda humana, els micròfons tenen una membrana que vibra amb el so que li arriba.
			Esta vibració es convertix en variacions de voltatge (energia elèctrica).
			Com es un voltatge molt dèbil este s’ha d’amplificar.
		</li>
		<li>
			Una vegada amplificat arriba al capçal, este transforma les variacions de tensió que li arriben
			en unes variacions d’un camp magnètic.
			Per davall del capçal esta passant constantment la cinta on les partícules magnètiques que la
			impregnen es van reordenant segons les variacions d’este camp magnètic.
		</li>
	</ol>
	<figure>
		<img src="imatges/Proces_gravacio_en_cinta.png" />
	</figure>

	<h4>Reproducció sobre cinta magnètica</h4>
	<p>
		Els procés de reproducció es similar, però a la inversa.
	</p>
	<ol>
		<li>
			Com abans, la cinta corre davall del capçal, però en este cas, són les variacions de les partícules magnètiques
			que van provocar durant la gravació les que fan que el capçal genere les variacions de tensió.
		</li>
		<li>
			Com esta tensió és dèbil necessita ser amplificada.
		</li>
		<li>
			El senyal d’eixida de l’amplificador va cap un altaveu que actua com les cordes vocals.
			Disposa d’una membrana que vibra al ritme de les variacions del senyal que li arriben i crea el so.
		</li>
	</ol>
	<figure>
		<img src="imatges/Proces_reproduccio_desde_cinta.png" />
	</figure>

	<h3>Procés de lectura/escriptura en un disc dur</h3>
	<p>
		A continuació, enllaçarem el que hem vist amb el món digital,
		i ho farem comparant el procés de gravació/lectura d’una cinta amb el d’un disc dur.
	</p>
	<p>
		Bàsicament, un disc dur està format per un plat impregnat d’una capa de material magnetitzable. I, com en les cintes,
		tenim un capçal capaç de gravar variacions magnètiques sobre este material i de llegir-les posteriorment.
	</p>
	<figure>
		<img src="imatges/Parts_disc_dur.png" />
	</figure>
	<p>
		En les cintes, el moviment continu de la cinta fa que la informació (el so) es grave i llisca de manera seqüencial
		segons va passant la cinta.
		Això fa que, si la cinta està bobinada i volem escoltar una cançó que està al principi haurem de rebobinar-la i
		buscar el punt on comença eixa cançó. És diu que té un accés seqüencial.
	</p>
	<p>
		Per contra, en els discos durs, el plat gira a una velocitat constant i sobre ell el capçal es pot moure lliurement
		per tota la superfície i arribar a qualsevol lloc ràpidament. És diu que té un accés aleatori.
	</p>
	<p>
		En les cintes, l’objectiu de la gravació és la de plasmar magnèticament les vibracions de les molècules de l’aire i
		el de la reproducció el de regenerar estes vibracions de nou.
		Un bon procés de gravació/reproducció serà aquell on el so que generem siga el més fidedigne possible a l’original.
	</p>
	<p>
		En els discos, el procés de gravació i lectura també es magnètica, la diferència està en el tipus d’informació que
		estem gravant que no es altra que els bits amb què està formada la informació digital.
		Evidentment, la tecnologia en els discos és molt més avançada, permetent gravar més informació en menys espai i accedir
		a ella d’una manera notablement més ràpida.
	</p>
	<p>
		En la següent figura es veu la manera en què es magnetitza la superfície del disc. Les variacions magnètiques es graven
		en profunditat per a ocupar menys espai i la direcció de magnetització marca si es tracta d’un 1 o un 0 (un bit).
	</p>
	<figure>
		<img src="imatges/Proces_gravacio_disc_dur.png" />
	</figure>

	<h3>El procés de digitalització</h3>
	<p>
		El món en què vivim és un món analògic i la raó per la qual es digitalitza és perquè ens aporta molts avantatges.
	</p>
	<p>
		La digitalització ha suposat un canvi radical en el tractament de la informació.
		Ara podem emmagatzemament-la en grans quantitats i en dispositius de dimensions reduïdes, manipular-la amb facilitat, reproduir-la
		sense pèrdua de qualitat i, gràcies a les xarxes informàtiques, fer-la accessible en temps real des de qualsevol lloc del món.
		En general, podem afirmar que tot allò que siga susceptible de ser transformat en un senyal elèctric pot ser codificat
		digitalment, emmagatzemat i tractat per un sistema informàtic.
	</p>

	<h4>Sensors</h4>
	<p>
		Els senyals analògics provenen dels sensors.
		Es tracta de dispositius capaços de capturar algun tipus de magnitud física i de convertir-la en un senyal elèctric.
		Així tenim, entre altres, sensors de temperatura, de llum, de pressió, de posició, de moviment, de so, etc.
	</p>
	<h4>Què es digitalitzar</h4>
	<p>
		Tornem al cas de la captura de so analògic.
		Sabem que el micro (un sensor de so) transforma el so en un senyal elèctric analògic.
		Ara suposem que el connectem a l’entrada de micro de l’ordinador.
	</p>
	<p>
		En la placa base, hi ha un xip que s’encarrega de fer el procés de digitalització, fa una conversió A/D convertint el senyal
		analògic en un de digital.
	</p>
	<p>
		En breu: Digitalitzar és convertir un senyal analògic en un senyal digital, és a dir en una seqüència de nombres expressat en binari.
	</p>
	<p>
		Bàsicament, este procés consistix en anar prenent mostres del senyal analògic a intervals regulars, vore quin és el valor de
		la tensió elèctrica en cada mostra i convertir eixa tensió en un nombre en binari.
		La seqüencia de nombres que es va generant és el que es coneix com a senyal digital.
		Este senyal digital podrà ser capturat per algun programa i gravat en disc en algun format de so.
	</p>
	<p>
		Encara que digitalitzem la realitat per conveniència, esta continua sent analògica.
		Això implica que, en algun moment, haurem de fer el pas invers.
		És a dir, a partir dels nombres que hem generat en el procés A/D haurem de tornar a crear una ona que s’ha de parèixer
		el més possible a l’original.
		Este procés invers és el que s’anomena conversió digital/analògic o D/A.
	</p>
	<figure>
		<img src="imatges/Que_es_digitalitzar.png" />
	</figure>
	<h4>Conversió A/D</h4>
	<p>
		El procés de conversió A/D consistix essencialment en 3 passos, que són els que es mostren en la figura següent:
		Mostreig, quantificació i codificació.
	</p>

	<figure>
		<img src="imatges/Passos_conversio_A_D.svg" />
	</figure>

	<h4>Mostreig</h4>
	<p>
		Fixem-nos en la següent gràfica.
		La de l’esquerra representa el senyal elèctric generat pel micròfon i en ella es pot vore el primer pas en el
		procés de digitalització anomenat mostreig.
	</p>

	<figure>
		<img src="imatges/Mostreig.png" />
	</figure>

	<p>
		Els mostreig consistix en agafar a intervals de temps regulars (t1, t2, t3, t4..) el valor del voltatge del
		senyal analògic (v1, v2, v3, v4...)
	</p>
	<p>
		El circuit electrònic que realitza la conversió s’anomena conversor A/D i el que fa és prendre mostres a
		una determinada velocitat, a unes determinades mostres per segon.
		Les unitats de la freqüència de mostreig són els Hertz.
	</p>
	<p>
		El resultat del procés de mostreig és una ona quadrada. Una ona quadrada és aquella que quan
		canvia el valor de la seua amplitud ho fa de manera directa, sense passar pels seus valors intermedis.
		Es genera perquè quan el circuit de digitalització pren una mostra manté el valor de la tensió capturada
		fins el següent mostreig.
	</p>

	<figure>
		<img src="imatges/Onda_quadrada.png" />
	</figure>

	<p>
		A major freqüència de mostreig, la quantitat de nombres generada serà major i això permetrà que,
		quan fem la conversió D/A, puguem reconstruir l’ona original amb major exactitud.
	</p>

	<figure>
		<img src="imatges/Augment_frequencia_mostreig.png" />
	</figure>

	<p>
		Una ona de freqüència baixa se sent com un so greu, mentre que una d’alta freqüència com un so agut.
		Una ona de so del món real és la suma de múltiples ones a diferents freqüències, de les més baixes a les més altes.
	</p>
	<p>
		Quant més alta siga la freqüència de mostreig serem capaços de capturar freqüències més altes.
		Si la freqüència de mostreig es baixa, entre mostra i mostra, el senyal del so pot haver vibrat i no quedar enregistrat
		digitalment.
	</p>

	<figure>
		<img src="imatges/Ona_frequencia_baixa_alta.png" />
	</figure>

	<p>
		Com a curiositat les freqüències de mostreig estàndard en àudio digital són de 24KHz, 30KHz, 44,1KHz i 48KHz.
	</p>

	<h4>
		Resolució o profunditat de bits
	</h4>
	<p>
		Acabem de vore que el mostreig genera una seqüència de nombres codificats en binari.
		Però, de quants bits és cadascun d’estos nombres? A esta quantitat de bits se la coneix
		com a <i>resolució</i> o <i>profunditat de bits</i>.
	</p>
	<p>
		Per exemple, una resolució de 4 bits vol dir que cada nombre és de 4 bits de longitud. Això implica que,
		l’ample del senyal que estem digitalitzant estarà subdividit en 16 parts ja que, amb 4 bits,
		podem expressar des del 0000<sub>2</sub> a l’1111<sub>2</sub>, que son 16 nombres.
	</p>
	<p>
		Si la resolució fóra de 8 bits, tendríem subdividit l’ample del senyal en 256 parts, ja que,
		amb 8 bits podem expressar des del 00000000<sub>2</sub> a l'11111111<sub>2</sub>.
	</p>

	<p>
		La següent figura mostra la mateixa ona digitalitzada a la mateixa freqüència (f=22Hz) però amb resolucions diferents (4 i 3 bits).
		Podem observar que, a major resolució els puntets del mostreig cauen més a prop de l’ona original.
		Dit d’altra manera, a major resolució, tenim més subdivisions, més possibilitats que els punts de mostreig estiguen més pròxim per
		on passa l’ona.
	</p>

	<figure>
		<img src="imatges/Resolucio.png" />
	</figure>

	<p>
		De la combinació de freqüència i resolució dependrà la qualitat del so que podrem reproduir.
		És fàcil entendre que, a major freqüència i a major resolució requerirem de més espai per a guardar els nombres
		ja que, més freqüència implica més nombres i més resolució que estos tinguen més bits.
	</p>

	<h4>Quantificació</h4>
	<p>
		El procés d’aproximar cada mostra a un dels valors permesos s’anomena quantificació. Aclarim un poc açò.
	</p>
	<p>
		Segons la resolució que estiguem utilitzant, estem subdividint l’amplitud de l’ona en més o menys parts.
		Dit d’altra manera, en més o menys valors de tensió (V) que podem capturar.
		Eixos valors són els valors permesos de tensió.
	</p>
	<p>
		Si quan fem la captura, el valor de la tensió en eixe punt no coincidix exactament amb ningun dels valors permesos,
		agafarem el valor permés que estiga més a prop del valor real. És per això que,
		a major resolució més valors permesos de tensió i tindrem més exactitud a l’hora de reconstruir l’ona original.
	</p>
	<h4>Codificació</h4>
	És el procés d’assignar una valor binari a cada mostra quantificada.
	<figure>
		<img src="imatges/Codificacio.png" />
	</figure>



	<h3>Digitalització d'imatges</h3>
	<p>
		Per posar un exemple de digitalització diferent al de l’àudio que hem pres com a referència fins ara, vorem el de la digitalització d'imatges.
	</p>

	<h4>La llum</h4>
	<p>
		En la natura l’energia es manifesta de diferents maneres, així tenim l’energia mecànica, l’elèctrica, la tèrmica,
		la química, la nuclear i l’ electromagnètica que és la que ens interessa ara.
	</p>
	<p>
		Quotidianament és fàcil trobar objectes que generen energia electromagnètica: el sol, un microones per a escalfar el menjar,
		un aparell de rajos X per a fer-nos radiografies, una bombeta, el senyal de la WiFi, etc.
	</p>
	<p>
		Es tracta d’objectes molt diferents, però tots tenen en comú que emeten radiació electromagnètica en forma de fotons.
	</p>
	<p>
		Sense entrar massa en detalls. Esta radiació és una ona que viatja per l’espai a la velocitat de la llum i que,
		depenent de com s’origina, pot oscil·lar a diferents freqüències.
		Estes ones (o fotons) oscil·len amb diferents freqüències i segons el rang de freqüències en què vibren se li ha posat un nom.
	</p>
	<p>
		A tot el rang de freqüències, des de les més baixes a les més altes, formen el que s’anomena l’espectre electromagnètic i
		el podem vore en la figura davall.
		Si l’observem, vorem que l’espectre visible, és a dir la llum que podem vore amb els nostres ulls,
		és només una xicoteta fracció de les diferents radiacions que existixen.
	</p>

	<figure>
		<img src="imatges/Espectre_electromagnetic.png" />
	</figure>


	<h4>El color</h4>
	<p>
		La llum blanca provinent del sol, coneguda com a llum blanca, està en realitat formada per la superposició de diferents colors.
		Cadascun d’estos colors és una ona que viatja a un determinada freqüència.
	</p>
	<p>
		El que fa que un objecte el vegem d’un color o altre depén de la seua composició.
		Quan la llum xoca contra un objecte, este absorbix determinades longituds d’ona i en reflectix d’altres.
		Dit d’una manera més simple, absorbix alguns colors que formen la llum blanca i en reflectix la resta.
	</p>
	<p>
		Per exemple, un objecte que veiem de color blau el que fa és absorbir tots els colors de la llum blanca excepte el blau,
		que és la que arribarà als nostres ulls i el cervell interpretarà com a blau.
	</p>

	<figure>
		<img src="imatges/Color_aborcion_reflexion.png" />
	</figure>

	<p>
		Els objectes blancs són blancs perquè reflectixen tota la llum que els arriba; per contra, els objectes negres absorbixen
		tots el colors que li arriben i no en reflectixen cap.
	</p>

	<h4>Models de color: RGB</h4>
	<p>
		Per a poder recrear en pantalles i impressores la gama de colors tal i com els veiem s’utilitzen diferents mètodes de
		combinar el colors anomenats <i>models de color</i>.
	</p>
	<p>
		El model RGB és un model de colors additius, amb color additius ens referim a que els colors es creen amb la barreja
		d’altres colors, sumant la seua llum per a formar-ne de nous.
		Este sistema l’utilitzen dispositius que emetem llum com les pantalles.
	</p>
	<p>
		Tota la gama de colors es pot obtindre a partir de la barreja de tres colors bàsics o primaris: el roig (Red), el verd (Green) i el blau (Blue).
		S’anomenen primaris perquè estos no es poden obtindre a partir de la barreja d’altres colors.
	</p>
	<p>
		La suma del tres colors en la mateixa quantitat produïx llum blanca.
		L'absència de llum és el color negre.
	</p>
	<figure>
		<img src="imatges/Model_RGB.png" />
	</figure>

	<h4>Píxels i pantalles</h4>
	<p>
		Una imatge digital està formada per una col·lecció de punts anomenats píxels (de l’anglès picture element) col·locats
		amb files i columnes en forma de matriu o de quadrícula.
	</p>
	<p>
		Els píxels seguixen un model de color RGB.
	</p>
	<p>
		Quan mirem una imatge en una pantalla, en realitat, el que estem mirant són els milions de píxels que la formen,
		però al hi haver-ne tants, ser tant menuts i estar tan junts passen desapercebuts.
	</p>
	<p>
		Si mirarem en un microscopi un pantalla com és un píxel voríem els seus tres components RGB.
		Cada píxel està format com per 3 subpíxels de manera que el color del píxel és la suma additiva de la llum emesa
		per cada component RGB.
	</p>

	<figure>
		<img src="imatges/Pixels_pantalla.png" />
	</figure>

	<h4>El fotsensor de les càmeres</h4>
	<p>
		En les càmeres el mètode de captar el color és basa també amb el model RGB.
	</p>
	<p>
		Al fer una foto la llum que arriba a la càmera des de l’objecte es concentra en un fotosensor gràcies a les lents.
	</p>

	<figure>
		<img src="imatges/Parts_camera_lents_fotosensor.png" />
	</figure>

	<p>
		El fotosensor disposa d’una superfície on existixen milions de fotodíodes.
		Els fotodíodes són uns components electrònics organitzats per files i columnes, que són sensibles a la llum que els arriba.
		Cada fotodíode correspon a un píxel de la imatge capturada.
		El nombre de píxels dels sensors es sol mesurar amb milions de píxels o megapíxels.
	</p>

	<h4>Conversor Analògic/Digital</h4>
	<p>
		Quan la llum de la imatge que estem fotografiant arriba al fotosensor, cada fotodíode convertix l’energia present
		en els fotons de la llum en una càrrega elèctrica que és major o menor en funció de la intensitat de la llum que rep.
		Hi diferents tipus de píxels especialitzats en cadascun dels colors RGB.
	</p>
	<p>
		L’electrònica del fotosensor s’encarrega de llegir el valor de corrent enregistrat per tots els fotodíodes i a través
		d’un convertidor d’analògic a digital assignar-li un valor numèric.
		El nombre de bits usat en eixos valors numèrics correspon a la profunditat de color del fotosensor,
		que varia de 12 bits a 16 bits per píxel.
	</p>

	<figure>
		<img src="imatges/Detall_fotosensor.png" />
	</figure>

	<p>
		Una vegada acaba el procés de lectura i digitalització tots els nombres generats s'emmagatzemen en forma d’imatge raw
		en la memòria interna de la càmera.
	</p>
	<p>
		Raw en anglés significa cru, sense processar.
		I és això exactament, una còpia exacta sense processar del valors que s’han generat en l’eixida del conversor A/D.
	</p>
	<p>
		A partir d’ací es habitual convertir la imatge raw en una imatge jpeg, el que requerix tot una sèrie de correccions
		i de transformacions.
	</p>






</body>